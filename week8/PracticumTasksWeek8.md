<h1> Бройни системи и побитови операции. Задачи </h1>
<p><strong>Задача 1: </strong>Напишете функция, която приема масив от символи и размера му, и число к. Масивът се интерпретира като число в к-ична бройна система (к <= 36, тоест в записа на числото присъстват само 
цифри и латински букви). Функцията да извежда на стандартния изход числото, увеличено с 1. </p>
<p><strong>Задача 2: </strong>Напишете функция, която приема масив от символи и размера му, и число к. Масивът се интерпретира като число в к-ична бройна система (к <= 36, тоест в записа на числото присъстват само 
цифри и латински букви). Функцията да извежда на стандартния изход числото, намалено с 1. </p>
<p><strong>Задача 3: </strong>Напишете функция, която приема два масива от символи, големината им (която е еднаква), число K и празен масив res заедно с големината му. Масивите от символи се интерпретират като 
числа в K-ична бройна система. Функцията трябва да прибавя второто към първото и да попълни резултата в масива res. Приемаме, че масива res е с достатъчен размер. </p>
<p><strong>Задача 4: </strong>Напишете функция, която приема 32-битово число (int32_t) и извежда на стандартния изход неговата двоична репрезентация. </p>
<p><strong>Задача 5: </strong>Напишете функция, която приема два масива и размерите им, и числа n и k. Масивите се интерпретират като числа съответно в n-ична и в к-ична бройна система (n <= 36, к <= 36). 
Функцията да връща дали двете числа са равни. </p>
<p><strong>Задача 6: </strong>Напишете функция, която приема масив от символи и големината му, и числа n и к. Масивът се интерпретира като число в n-ична бройна система. Функцията да извежда на стандартния изход 
това число в к-ична бройна система. </p>
<p><strong>Задача 7: </strong>Напишете функция, която приема две цели числа m и n и връща бита на позиция m в числото n, където най-десният бит (последният) се брои за позиция 1. </p>
<p><strong>Задача 8: </strong>Напишете функция, която приема 3 цели числа n, p - позиция и бит b - 0 или 1 - и сменя бита на n на позиция p с бита b.</p>
<p><strong>Задача 9: </strong>Напишете функция, която по подадени цели числа n и k връща числото, което е "закодирано" в последните k бита на n.</p>
<p><strong>Задача 10: </strong>Напишете функция, която приема цяло число и, започвайки от най-десния бит (последния), търси първия бит, който е 1. Функцията да го обръща. </p>
<p><strong>Задача 11: </strong>Напишете функция, която приема цяло неотрицателно 32-битово число (uint32_t). Функцията да извежда на стандартния изход IP адрес във вида a.b.c.d, където a, b, c, d са 
десетични стойности на осембитови части от числото. </p>
<p><strong>Задача 12: </strong>Напишете функция, която приема масив и размера му. Разглеждаме масива като множество. Функцията да извежда на стандартния изход всички подмножества на масива. </p>
